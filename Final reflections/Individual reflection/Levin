Avslutande Individuell reflektion – W8

Överlag är jag nöjd med projektet och kursen i sin helhet. Trots att vi hade det lite kämpigt i början så löste det sig ändå väldigt bra och nu i efterhand ser jag en enorm skillnad i kunskap och dessutom att vi faktiskt åstadkommit något.   Inför nästa projekt kommer jag definitivt gå in mer självsäkert. Vetskapen av att det kan vara struligt i början, att det är olika program, språk och  att det helt enkelt tar ett tag att sätta sig in i det. Det tror jag kommer göra att jag inför nästa projekt är mer självsäker och förstår att detta är normalt, och att jag vet hur jag ska ta mig ur det. 

Vad jag skulle vilja ändra i framtiden är bl.a. att omstrukturera våra sprintar. Att sätta sprintskiften ons-tors blev lite besvärligt eftersom att sprinten då sträckte sig över helgen och vi fick aldrig riktigt ”vila”. Dessutom inledde vi i högt tempo och åkte sedan på patrull när deadline för kandidatarbetet närmade sig, som vi sedan tog igenom sista veckan. Som mycket annat tror jag att det handlar om att hitta en balans. Köra sprinter mån-fre och köra samma antal timmar varje vecka. Tror absolut det kan bli bättre om man kör 20 h / v istället för 25 h ett antal veckor och 15 h andra veckor.

Jag tror också att vi tar med oss flera insikter som är kan appliceras på lite vad som helst i livet. Det ena är insikten av att trots våra kodningskunskaper inledningsvis var ganska ringa och att vi inte skulle kunna programmera en väldigt avancerad teknisk lösning så kan vi göra något mindre – men som ändå skapar minst lika mycket värde. Det handlar inte om den mest avancerade tekniska lösningen, utan den bästa lösningen. Jag tycker att detta blir väldigt tydligt i utvecklandet av vår kommentarsfunktion. Detta är en ganska tekniskt enkel lösning, men genom lite tankeverksamhet skapar ett stort värde för samtliga inblandade parter.   Det andra är det vi lärde oss från den jobbiga perioden i början, nämligen att ett misslyckande faktiskt inte behöver vara så negativt. Det är en del av processen och varje gång man googlar något problem och löser det så lär man sig på vägen och varje problem framöver blir något enklare. Det tror jag är väldigt viktigt att förstå, att ett problem som inte löste sig inte är förlorad tid. 

Jag tror att med dessa insikter så kan jag gå in ett framtida projekt med större självsäkerhet som kan leda till ett mer effektivt & agilt arbete som i sin tur också kommer leda till goda resultat. 
 Avslutningsvis skulle jag vilja tacka för en utmanande men spännande kurs. Trevlig sommar. 


